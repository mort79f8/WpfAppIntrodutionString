Som grøn konfirmand blev jeg af mor
sat i lære på et officielt kontor.
Jeg svang min kost og pudsed vindu'sfag,
og jeg gnubbed alle hoveddørens guldbeslag
(Kor: Han gnubbed alle hoveddørens guldbeslag).
Fordi jeg gnubbede for dem, som sidder højt på strå,
så endte jeg med kors og bånd og stjerner på:
(Kor: Fordi han gnubbede for dem, der sidder højt på strå,
så endte han med kors og bånd og stjerner på).

Så blev jeg på grund af al min flid
kontorist på mindre end et halvt års tid.
Min flip var hvid, og mit smil var stift,
og blanketter skrev jeg ud med spids og sirlig skrift.
(Kor: Blanketter skrev han ud med spids og sirlig skrift).
Fordi skriften havde retning og stod smukt på skrå,
så endte jeg med kors og bånd og stjerner på.
(Kor: Fordi skriften havde retning og stod smukt på skrå,
så endte han med kors og bånd og stjerner på).

Og jeg kom ind i'n fin kommission,
for i sådan en skal der altid sidde no' n!
På mit klatpapir jeg tegned otte år i træk,
brugte stabler af papir og sagde ikke et kvæk.
(Kor: Og der sad han otte år og sagde ikke et kvæk).
Efter otte år med lås og slå
så endte jeg med kors og bånd og stjerner på.
(Kor: Efter otte år med lås og slå,
så endte han med kors og bånd og stjerner på!).

Politisk set var jeg liberal
socialistisk - højresindet - radikal.
Jeg stemte altid med den største flok,
og de tanker, andre tænkte, var mig mer' end nok.
(Kor: Og de tanker, andre tænkte, var ham mer' end nok).
Da mine egne tanker var så små og få,
så endte jeg med kors og bånd og stjerner på.
(Kor: Da hans egne tanker var så få og små,
så endte han med kors og bånd og stjerner på!).

Med strømmen flød jeg stolt min vej,
for den der flyder, ja, han synker ej!
Ad små kanaler strømmen for,
til jeg landede på flådens admiralkontor.
(Kor: Til han landede på flådens admiralkontor).
Fordi jeg kendte vejen, som en strøm kan gå,
så endte jeg med kors og bånd og stjerner på.
(Kor: Fordi han kendte vejen, som en strøm kan gå,
så endte jeg med kors og bånd og stjerner på).

I landsmænd her, som gerne vil nå op
på vor samfunds stiges allerhøjeste top,
flyd med, men hold jer i enhver forstand
til stadighed og altid fra det dybe vand.
(Kor: Til stadighed og altidfra det dybe vand).
Stå aldrig til søs! Lad de andre stå!
I får stribevis af kors og bånd og stjerner på!
(Kor: Stå aldrig til søs! Lad de andre stå!
I får stribevis af kors og bånd og stjerner på!).